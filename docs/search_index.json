[
["index.html", "অসীম সমীকরণ বই পরিচিতি 0.1 প্রকাশনা 0.2 বিষয়বস্তু 0.3 লেখক পরিচিতি 0.4 ভূমিকা 0.5 বই কিনতে", " অসীম সমীকরণ আব্দুল্যাহ আদিল মাহমুদ 2020-10-28 বই পরিচিতি Figure 0.1: Book Cover 0.1 প্রকাশনা অসীম সমীকরণ বইটি বইটি একুশে বইমেলা-২০১৯-এ তাম্রলিপি থেকে প্রকাশিত হয়। 0.2 বিষয়বস্তু আমাদের ব্রেইন খুব শক্তিশালী একটি জিনিস। আমরা যতটা অনুভব করি তার চেয়েও অনেক অনেক বেশি। বিশ্বের সেরা সেরা সুপারকম্পিউটারগুলো এখনও ব্রেইনের মতো সহজ করে জটিল কাজ করতে পারে না। কিন্তু তবুও ব্রেইনের কিছু দুর্বলতা আছে। তার মধ্যে একটি হলো কোনোকিছু দেখে ভুল অনুমান তৈরি। কাজটা অবশ্য ব্রেইন আমাদের সুবিধার জন্যেই করে। কিন্তু সুবিধা সবসময় হয় না। যেমন ধরুন ১-১+১-১+১-১+… ধারটি অসীম পর্যন্ত চললে যোগফল কতে হতে পারে? প্রথমে মনে হবে প্লাস আর মাইনাসে কাটাকাটি গিয়ে ০ থাকবে। উত্তরটি আসলে আংশিক সঠিক। কারণ, এই ধারার উত্তর হতে পারে নানান কিছু। এমনকি হতে পারে ০.৫ও। স্বাভাবিক বুদ্ধির বিপরীত এমন কিছু প্যারাডক্স নিয়ে বইটির মূল আলোচনা। রয়েছে গণিতের নান্দনিক কিছু বাস্তব প্রয়োগও। যেমন কীভাবে গণিত ও পরিসংখ্যান কাজে লাগিয়ে ঘুষখোর ধরা যায়। 0.3 লেখক পরিচিতি আব্দুল্যাহ আদিল মাহমুদ Figure 0.2: Author পাবনা ক্যাডেট কলেজে পরিসংখ্যান বিভাগের প্রভাষক হিসেবে কর্মরত। এর আগে রিসার্চ অ্যাসিস্ট্যান্ট হিসেবে কাজ করেছেন ইঞ্জিনিয়ার্স অ্যান্ড অ্যাডভাইজরস লিমিটেড (EAL) প্রতিষ্ঠানে। ঢাকা বিশ্ববিদ্যালয়ের পরিসংখ্যান বিভাগ থেকে অনার্স ও মাস্টার্স ডিগ্রি অর্জন করেছেন। লেখালেখির সূচনা গণিত ম্যাগাজিন পাই জিরো টু ইনফিনিটির মাধ্যমে। কন্ট্রিবিউটর হিসেবে কাজ করেছেন প্রথম আলো পরিবারের মাসিক বিজ্ঞান ম্যাগাজিন বিজ্ঞানচিন্তায়। কিশোরআলো, ব্যাপনসহ বিভিন্ন ম্যাগাজিনে নিয়মিত লিখছেন গণিত, পরিসংখ্যান ও জ্যোতির্বিজ্ঞান নিয়ে। এছাড়া বিজ্ঞান বিষয়ে অনলাইনেও সক্রিয়ভাবে লেখালেখি করছেন। বাংলায় জ্যোতির্বিজ্ঞানকে জনপ্রিয়করণ ও সহজে উপস্থাপন করার জন্যে তৈরি করেছেন অনলাইন পোর্টাল বিশ্ব ডট কম। একই উদ্দেশ্যে পরিসংখ্যান ও ডেটা সায়েন্স নিয়ে তৈরি করেছেন Stat Mania। প্রিয় শখ: নতুন কিছু শেখা (বিশেষ করে গণিত ও জ্যোতির্বিজ্ঞান), প্রোগ্রামিং, ভ্রমণ ও রাতের আকাশ পর্যবেক্ষণ। পৈত্রিক নিবাস: লক্ষ্মীপুর সদর উপজেলার ঝাউডগী গ্রাম। লেখকের অনান্য বই অ্যা ব্রিফার হিস্ট্রি অব টাইম (২০১৭) (অনুবাদ, মূল স্টিফেক হকিং ও লিওনার্দ ম্লোডিনো) মহাবিশ্বের সীমানা (২০১৯) চন্দ্রজয়ের ৫০ বছর (২০২০) (প্রথিতযশা কয়েকজন লেখকের সাথে যৌথভাবে) লাস্ট থ্রি মিনিটস (২০২১) ইমেইল: almahmud.sbi@gmail.com ওয়েবসাইট: mahmud.bishwo.com ফেসবুক: mahmud.sbi 0.4 ভূমিকা গণিত নিয়ে বই লিখেছি বলেই যে আমি গণিতে পাকা এমনটি ভাবার কোনো কারণ নেই। তবে আমি প্রতিনিয়ত শেখার চেষ্টা করি। শিখতে আমার ভাল লাগে। ২০১৪ সালের কথা। পরিসংখ্যানে অনার্স করতে গিয়ে গণিতের রাজ্যে ডুব দিতে হচ্ছে। কিন্তু গণিত নিয়ে খানিকটা ভীতি তখনও রয়ে গেছে। সেই সময় গণিত ম্যাগাজিন পাই জিরো টু ইনফিনিটি খুব ভালো চলছে। তত দিনে ব্লগ ও সোশ্যাল মিডিয়ায় টুকটাক লেখালেখি করতাম। ভাবলাম, গণিতভীতি দূর করতে হলে গণিত নিয়ে লিখতে হবে। যেই ভাবা সেই কাজ। পাইয়ের জানুয়ারি সংখ্যায় লিখলাম কোন সংখ্যা কাকে দিয়ে বিভাজ্য। এক থেকে এগারো সংখ্যাগুলোর বিভাজ্যতা নিয়ে। আমার প্রথম প্রকাশিত লেখা। একেবারেই সাধারণ একটি লেখা। এরপর নিয়মিত লিখতে থাকলাম পাই ম্যাগাজিনে। কিছু দিন পর ব্যাপন ম্যাগাজিনে গাণিতিক প্যারাডক্স লিখতে শুরু করলাম। আস্তে আস্তে বুঝতে পারলাম গণিত ভীতি কমে যাচ্ছে। তখন বুঝলাম, কোনো বিষয় ভালো করে জানার একটি উপায় হলো সেটা নিয়ে লেখালেখি করা। লিখতে গেলেই বাধ্য হয়ে পড়তে হয়। আর পড়তে পড়তে বিষয়টি জানা হয়ে যায়। আরেকটি বিষয়ও বুঝলাম। কেউই লেখক হয়ে জন্মান না। পড়তে পড়তে আর লিখতে লিখতেই এক সময় লেখক হয়ে ওঠেন। তরুণ লেখক হিসেবে ভাবনাগুলো অনুপ্রেরণা দিত। গণিত নিয়ে অনেকের মাঝে একটি ধারণা কাজ করে। সেটা হলো বাস্তব জীবনে গণিতের তেমন কোনো কাজ নেই। একটি জরিপ অনুসারে, ৭০% মানুষ মনে করেন বাস্তব জীবনে গণিতের কোনো ব্যবহার নেই। বন্ধুদের আড্ডায় আমরা নিজ নিজ পড়ার বিষয়কে শ্রেষ্ঠ প্রমাণ করতে সংগ্রামে নেমে পড়ি। কেউ বলেন, পদার্থবিদ্যাই মানব সভ্যতার ভিত্তি তৈরি করেছে। কারও মতে কাজটি করেছে রসায়ন। কেউ আবার কৃতিত্ব দেন চিকিৎসাবিদ্যাকে। এক্ষেত্রে গণিতকে কৃতিত্ব দেন খুব কম সংখ্যক মানুষ। এটা সত্য গণিত আমাদের জীবনকে কীভাবে প্রভাবিত করে সেটা আমরা সরাসরি বুঝতে পারি না। আর তাই মানব সভ্যতার অগ্রগতির জন্যে আমরা বিজ্ঞানের অবদান অকপটে স্বীকার করলেও বিজ্ঞানের ভাষা গণিতের অবদান স্বীকার করতে চাই না। গণিতে নোবেল পুরষ্কারটি পর্যন্ত নেই। আমরা নিউটন, আইনস্টাইনকে বিজ্ঞানের অবদানের জন্য সম্মান দেই। কিন্ত ভুলে যাই, দুজনেই ছিলেন আবার তুখোড় গণিতবিদ। দুজনেই তত্ত্বের প্রতিষ্ঠার জন্যে আশ্রয় নিয়ছিলেন জটিল গণিতের। আমরা প্রতিদিন জিপিএস ব্যবহার করি। কিন্তু কজন চিন্তা করি, জিপিস কাজ করত না যদি আপেক্ষিকতা তত্ত্বের পেছনের গণিতের হিসাবটা পাকা না হতো। ইন্টারনেট ব্রাউজ করি আমরা। অনলাইন পত্রিকার পাতায় দেখতে পাই পারসোনালাইজড আর্টিকেল বা বিজ্ঞাপন। কিন্তু কজন ভাবি, এর পেছনে কাজ করে পরিসংখ্যানের তত্ত্ব। কম্পিউটার ব্যবহার কে না করছি। অথচ কজন ভাবি এর ভেতরে কাজ করছে জটিল গাণিতিক অ্যালগোরিদম। আমরা মোবাইল অ্যাপ খুললেই জেনে ফেলতে পারি, আজ কবে সূর্যাস্ত হবে। চিন্তা করি না, সূর্য ডোবার আগেই সূর্যাস্তের সময় জানার কায়দাটা শিখিয়েছে গণিত। স্যাটেলাইট টিভিতে খবর আর খেলা দেখি। একবার ভাবি না, এই স্যাটেলাইট কক্ষপথে পৌঁছতে কত নিঁখুত গণিত মেনে চলতে হয়েছে। কিন্ত প্রশ্ন দাঁড়ায়, মানলাম, গণিত খুব কাজে লাগে, কিন্তু তাই বলে সবাইকে গণিত জানতে হবে? অন্তত এটুকু বলব, সবাইকে গণিতের জটিল সব তত্ত্ব জানতে হবে এমন কোনো কথা নেই। কিন্ত গণিতের সাধারণ মারপ্যাঁচগুলো তো জানা চাই। যাতে আবার ভুল করে গণিতে অজ্ঞ রাজার মতো দাবার উদ্ভাবককে অসম্ভব পুরষ্কার দেবার প্রতিশ্রুতি দিয়ে না বসি। বা ছোট একটু সঠিক ধারণার অভাবে ভুল লোককে পুরষ্কার দিতে না হয়। এখানে অনেকে আপত্তি করে বলবেন, গণিত তো অনেক জটিল আর বেরসিক জিনিস। এটা সম্ভবত পৃথিবীর ইতিহাসের সবচেয়ে বড় অপবাদ। গণিতে জটিলতার অভাব নেই এটা সত্য। তবে ধাপে ধাপে বুঝতে চেষ্টা করলে ব্যাপারগুলো আসলেই সহজ হয়ে আসে। আর রসিকতা? সেটায় গণিতের কাছেধারেই কেউ নেই। তবে সেটা বুঝতে হলে তো গণিতের রাজ্যে ভ্রমণ করা চাই। সতেরশো শতকে গ্যালিলিও বলে গেছেন, আমাদের মহাবিশ্ব আসলে বিরাট এক গ্রন্থ। এর পরতে পরতে মিশে আছে দর্শন। গ্রন্থটা আমাদের চোখের সামনেই পড়ে আছে। কিন্তু একে বুঝতে হলে এর ভাষা আয়ত্ত করা চাই। সেই বর্ণগুলো চেনা চাই, যা দিয়ে লেখা হয়েছে এই বই। এটি লেখা হয়েছে গণিতের ভাষা দিয়ে, আর এর বর্ণমালা হল ত্রিভুজ, বৃত্ত ও অন্যান্য জ্যামিতিক চিত্রগুলো। এগুলো বাদ দিয়ে বইটির একটি শব্দও বোঝা সম্ভব নয়। — গ্যালিলিও গালিলেই II Saggiatore (1623) তাহলে এই বই পড়লে কি মহাবিশ্বের ভাষাটা জানা হয়ে যাবে? নিশ্চয়ই, না। তবে গণিত যে বেরসিক না সেটার অনেকগুলো বাস্তব নমুনা পাওয়া যাবে। বেশ কিছু জায়গায় প্রথমে পড়ে অবিশ্বাস্য ঠেকবে। পরে দেখা যাবে মুদ্রোর উল্টো পিঠ। এ বিষয়গুলোকে ভালো না বেসে উপায় নেই। যেমন, ০.৯৯৯… এর মান বরাবর ১ (প্রায় ১ না হয়ে) বললে নিশ্চয়ই চোখে কপালে উঠে যাবে। কিন্তু বাস্তবতা এটাই। বইটির মানোন্নয়নের ক্ষেত্রে ঢাকা বিশ্ববিদ্যালয়ের পরিসংখ্যান বিভাগের অধ্যাপক ড. জাফর আহমেদ খান স্যারের অবদান ভোলার নয়। এ বইয়ে প্রকাশিত অনেকগুলো বিষয়ই ক্লাসে বা ব্যক্তিগতভাবে স্যারের কাছে শেখা। স্যার নিজেও আবার সাহিত্যচর্চা করেন। সেই সুবাদে স্যারকে পাণ্ডুলিপিখানা একটু দেখে দেবার অনুরোধ করি। অধমের অনুরোধ রেখে অপরিসীম ব্যস্ততার মাঝেও স্যার বইটি এক নজরে দেখে দিয়েছেন। দিয়েছেন অনেকগুলো গুরুত্বপূর্ণ পরামর্শ। বইটি প্রকাশে বরাবরের মতোই আব্দুল গাফফার রনি ভাইয়ের অকৃত্রিম উৎসাহ পেয়েছি। আর বিজ্ঞান বই প্রকাশের ক্ষেত্রে তাম্রলিপির প্রকাশক এ কে এম তারিকুল ইসলাম রনি ভাইয়ের উৎসাহে সত্যিই মুগ্ধ হয়েছি। এ বইটি প্রকাশের ক্ষেত্রেও ভাইয়ের আগ্রহ ও একান্ত সহযোগিতার কথা ভুলবো না। সবশেষে যা না বললেই নয়। লেখালেখির অন্যতম অনুষঙ্গ ভুল। সতর্ক থাকা সত্ত্বেও গণিত বইয়ে ভুল থাকা আবার একটু বেশিই সহজ। এই বইয়েও এমন কিছু ভুল থেকে যেতে পারে। এজন্যে আগেই ক্ষমা চেয়ে নিচ্ছি। বিজ্ঞ পাঠকের চোখে এমন কোনো ভুল চোখে পড়লে আমাকে ইমেইলে জানালে কৃতজ্ঞ থাকব। পাশাপাশি বইটির ওয়েবসাইটে ভুলগুলো রিপোর্ট করা যাবে। ওয়েবসাইটের ‘সংশোধনী’ পাতায় ভুলগুলো সংশোধনী প্রকাশ করা হবে ইনশাআল্লাহ। আব্দুল্যাহ আদিল মাহমুদ মতিঝিল, ঢাকা 0.5 বই কিনতে প্রকাশিত হওয়ার কয়েক দিনের মধ্যেই রকমারি ডট কমেও পাওয়া যাবে। অনুবাদকের রকমারি পেইজে গেলেই পাওয়া যাবে বইটি। "],
["one-one-zero.html", "নিবন্ধ 1 একে একে শূন্য", " নিবন্ধ 1 একে একে শূন্য একবার শহর থেকে এক লোক গ্রামে ঘুরতে গেলেন। কিন্তু পথ হারিয়ে ফেলায় রাতে আর আসা হলো না। ওদিকে কোন আত্মীয়ও নেইযার বাসায় রাতটা কাটানো যায়। কারো বাড়িতে আশ্রয়ও পেলেন না। শেষে এক লোকতাকে এক পোড়া বাড়ির সন্ধান দিলো। ভূতে তার বিশ্বাস নেই। ভদ্রলোক সেখানেইরাতটা কাটিয়ে দিলেন। ভোরের দিকে ভূত এসে হাজির! যেন তেন ভূত নয়,ধবধবে সাদাকাপড় পরিহিত কঙ্কালসার এক ভূত। হাতে চিক চিক করছে ধারালো ছুরির ফলা। কাছে এসে সে ঘোষণা করল,আমার আস্তানায় এসেছো,মরতে হবে তোমাকে। লোকটা কাকুতি জানাল, “দেখ, আমি তোমার কোন পাকা ধানে মই দেইনি। আমার আর কোন উপায় ছিল না।” ভূত: হ্যাঁ, সুযোগ একটা তোমাকে দিতে পারি। দেখি তোমার গণিতে মাথা কেমন। আচ্ছা, বল দুইয়ে দুইয়ে কত? সময় দশ মিনিট। বলতে পারলে বেঁচে যাবে। লোকটা মনে মনে ভীষণ খুশি। যাহ! বাঁচলাম। ভূতটার মাথায় তো গোবর ছাড়া কিছু নেই। দশ মিনিট পর.. ভূত: হ্যাঁ,বল, দুইয়ে দুইয়ে কত? লোকটি বলল: কত আর, চার। ভূত: ইস! বাঁচতে আর পারলে না। দুইয়ে দুইয়ে হলো শুন্য। কে বলেছে তোমাকে যোগ করতে? একটু অপেক্ষা কর। ছুরিটায় একটু শান দিয়ে নিই। লোকটাকে দেখিয়ে দেখিয়ে সে ছুরিতে শান দিতে থাকলো। ততক্ষণে ভোরের আলো দেখা দিতে সে বলল, “ওহ হো, ভোর হয়ে গেল। বেঁচে গেলে। ভাগ্য ভালো তোমার।” আসলে পুরোটাই ছিল রসিকতা। ভূতটা ছিল গাঁয়ের এক মহা রসিক লোক। এবার আমি আরও সহজ একটি অঙ্ক দেই। বলুন তো, একে একে কত? ভাবছেন, কোনটা বলে আবার বিপদে পড়ি। উত্তর হতে পারে ১, ২ বা ০। আচ্ছা, আমি কি বলে দিয়েছি দুইটা ১? না, বরং মান বের করুন ১-১+১-১+১-১+১-…অসীম পর্যন্ত। এর উত্তর বলা যদি পানির মত ভেবে থাকেন,তাহলে ভাবনা ঠিক আছে। কারণ,রসায়নের ভাষায় পানির গঠন ’সরল’কিছু নয়, বরং খুবই জটিল। তো এই সহজদর্শন ধারা পানির মতো জটিল কী করে হলো? সামনে যাবার আগে একটা কাজ করুন। নিজের মতো করে এই ধারার যোগফল বের করুন। এবার একত্রে করি, প্রথমে চলুন, ধারাটিকে টেলিস্কোপ দিয়ে দেখি। মানে, কাটাকাটি দিয়ে ধারাটিকে ছোট করে নেই। যে ধারার উপর এমন ছুরি চালানো হয়, তাকেই বলে টেলিস্কোপিক ধারা। তাই আপনাকে টেলিস্কোপ কিনতে হচ্ছে না। বেঁচে গেলেন! ধরি, ধারাটির সমষ্টি = S। তাহলে, S = ১−১ + ১−১ + ১−১ + ১−১ + … = (১−১) + (১−১) + (১−১) + … = ০ + ০ + ০ + … = ০ তাহলে পেলাম ,একে একে শুন্য। কিন্তু ভদ্রলোকের এক কথা- প্রবাদটা আমরা মানি না। এবার অন্যভাবে দেখি। আমাদের আছে, S = ১−১ + ১−১ + ১−১ + ১−১ + … প্রথম ১ টিকে বাইরে নিয়ে এসে, S = ১−১ + ১−১ + ১−১ + ১−১ + … S = ১ + (−১ + ১) + (−১ + ১) + (−১ + ১) + … = ১ + ০ + ০ + ০ + … = ১ তাহলে, গুণ না করেও একে একে এক পাওয়া সম্ভব। যারা ভাবছেন, প্রথমে ১ টা ১ রেখে দিলে কাটাকাটি দেবার মত পর্যাপ্ত সংখ্যক এক কোথায় পেলাম, একটু ভাবুন, এখানে অসীমসংখ্যক ১ আছে। তাই, এর একটাকে বাইরে রাখলে কিছুই কমে না। কাটাকাটির জন্য আরও যথেষ্ট থাকে। আল্লাহর ভাণ্ডারও যেমন আর কি। কাউকে দান করলেও খালি হয় না। আরেকভাবেচিন্তা কর, ধর, একটা হোটেলে অসীম সংখ্যক কক্ষ আছে। তাহলে যত লোকই রুমবুকিং দেয় না কেন, হোটেল কোন দিন খালি হবে না। এই হোটেল নিয়েও একটাপ্যারাডক্স আছে। ওটাকে আপাতত ফর্মালিন দিয়ে রাখলাম। এই ধারায় ফলাফল ১পাওয়ার প্রক্রিয়াটির নাম হচ্ছে আইলেনবার্গ-মাজুর প্রতারণা (Eilenberg–Mazur swindle)। এই কৌশল দিয়ে দেখানোর চেষ্টা করা হয় ১ = ০। প্রতারণাটা এ রকম, ১ = ১ + (−১ + ১) + (−১ + ১) + … = ১−১ + ১−১ + … = (১−১) + (১−১) + … = ০ এবার, আরেকভাবে সমষ্টি বের করি। S = ১−১ + ১−১ + ১−১ + ১−১ + … সুতরাং, ১− S = ১− (১−১ + ১−১ + …) = ১−১ + ১−১ + … = S, অর্থ্যাৎ, ১− S = S ∴ S + S = ১ ∴ ২S = ১ বা S = ০.৫ এখানেইকিন্তু শেষ নয়। পূর্বোল্লিখিত টেলিস্কোপিক মেথড দিয়ে একটা ১ এর বদলে দুই, তিন…বা ইচ্ছামতো সংখ্যক এক-কে (১) বাইরে রেখে প্রমাণ করা যাবে যে সমষ্টি তত যেমন, ২,৩ ইত্যাদি, যা ইচ্ছে। তাহলে, সমস্যাটা কোথায়? আসলে ব্যাপার হচ্ছে, এখানে ধারাটিকে যোগ করার সময় আমরা একেবারেই ভুলে যাচ্ছি ‘ধারা’ বলতে কী বোঝায়। যারা এসএসসি পড়ছো বা শেষ করেছেন, তারা গণিত বইয়ে এমনধারা দেখে থাকবে। তবে, পার্থক্য আছে। সেখানে পদসংখ্যা অসীম ছিল না। বলা থাকতো, 2n+1 সংখ্যক পদের যোগফল কত ইত্যাদি। এমন শর্ত থাকলে কিন্তু ধারাটিতে আর কোন প্যারাডক্সের অস্তিত্ব থাকবে না। যেমন, আমরা যদি ধারাটিকে 2n+1 তম পদ পর্যন্তবিবেচনা করি, তবে এর সমষ্টি হবে ১। কারণ, 2n+1 হচ্ছে বিজোড় সংখ্যার প্রতীক।আর আমাদের ধারার প্রত্যেক জোড়ার যোগফল শুন্য, বাড়তি থাকে আরেকটি এক।কিন্তু যদি জোড় সংখ্যক পদ যেমন 2n নেই, তবে প্রতি জোড়ার অঙ্কদ্বয় একে অপরকে শেষ করে দেয়। যোগফল হয় ১। কিন্তু, আমাদের আলোচ্য ধারায় পদের সংখ্যা নির্দিষ্ট নয়, বরং অসীম। আর, এ কারণেই দেখা যাচ্ছে একাধিক সমষ্টি। এই সিরিজের এমন অস্বাভাবিকতায় শেষ পর্যন্ত গণিত মহলে মত দাঁড়াল দুটো। এই ধারার কোন সমষ্টি নেই। এই ধারার সমষ্টি ০.৫। একসময় এই ধারার এই দুই ফলাফল নিয়ে গণিতবিদদের মধ্যে তুমুল বিতর্ক হতো। ফলাফল ‘১’ নিয়ে হতো না, কারণ যে যুক্তিতে এক হয় সেই যুক্তিতেই ২, ৩ ইত্যাদি যাচ্ছেতাই হতে পারে। তাই টেলিস্কোপিক মেথড বাদ। যুক্তি দাঁড়ালো সমষ্টিই নেই। এখন, আমাদেরকে দেখতে হবে, আমরা আসলে কোন ধারার পদগুলোকে পুনর্বিন্যাস (Rearrangement) করতে পারি কিনা। হ্যাঁ, পারি বটে। তবে শর্ত মেনে। ধারাটিকে হতে হবে অভিসারী (Convergent)। কিন্তু আমাদের আলোচ্য ধারাটি অপসারী (Divergent)। চলুন, সংক্ষেপে অপসারী ও অভিসারী ধারা সম্পর্কে জেনে নিই। আগে নিচের দুটি ধারার দিকে তাকান। \\(\\frac 1 2 + \\frac 1 4 + \\frac 1 8 + \\frac 1 {16} + ...\\) অসীম \\(\\infty\\) পর্যন্ত \\(\\frac 1 2 + \\frac 1 3 + \\frac 1 5 + \\frac 1 7 + \\frac 1 {11} + ...\\) অসীম পর্যন্ত প্রথম ধারাটি অসীম পর্যন্ত গেলেও আমরা যদি অসীমতম পদ বিবেচনা করি তবে, মান পাবো ০। কারণ, \\(\\frac{1}{\\infty}=\\frac 1 {\\frac{1}{0}}=1 \\times \\frac{1}{0}=0\\)। অর্থাৎ, এই ধারাটিতে অসীম পদ থাকলেও তাদের একটা সসীম লক্ষ্য আছে। এরা শূন্যের দিকে যাচ্ছে। আর, এর পদগুলোর মানও কিন্তু ধীরে ধীরে, একটা ধারাবাহিকতা বজায় রেখে কমছে। ঠিক যেন, অবতল দর্পণ থেকে প্রতিফলিত বা উত্তল দর্পণ থেকে প্রতিসরিত আলোর মতো। তাই, দর্পণ বা লেন্সের মতই একে অভিসারী ধারা বলা হয়। এ ধরণের ধারা পদকে পুনর্বিন্যাস করা যাব। অভিসারী ধারার তাই সমষ্টি বের করা সম্ভব। যেমন, এই ধারার যোগফল কিন্তু ১ যা একটি সসীম সংখ্যা। Figure 1.1: Guido Grandi চিত্রঃ গুইদো গ্রান্দি এই ধারাটির প্রথম সরল বিবরণ দেন এবার ২য় ধারাটির দিকে তাকাই। এটা হচ্ছে মৌলিক সংখ্যাগুলোর বিপরীত সংখ্যাগুলোর সমষ্টি। এতেও অসীম পদ আছে। কিন্তু অসীমতো অসীমই। এর মান কি নির্দিষ্ট কোন কিছুর দিকে যাচ্ছে? না। তাহলে এটি অপসারী। এর কোনো লক্ষ্যই নেই। পদগুলোর মধ্যে নেই কোন ধারাবাহিক মিল। তাই, এটি অপসারী ধারা। এর যোগফল কত? জিজ্ঞেস করলে কেউ কোনো নির্দিষ্ট সংখ্যা বলতে পারবে না। বলবে, ‘অসীম’। আমাদের আলোচ্য ধারাও গন্তব্যহীন। নেই কোনো বিশেষ লক্ষ্য। যেন মাঝ দরিয়ায় হাবুডুবু খাচ্ছে, এক বার মাথা পানির উপর ভেসে উঠছে, আবার পরক্ষণেই ডুবে যাচ্ছে। তাই, এর পদগুলোকে পুনর্বিন্যাস করলে ন্যায়বিচার করা হবে না। এ জন্যেই একটি মত হচ্ছে, এর কোন সমষ্টিই নেই। গণিতবিদ সিজারো এবং অ্যাবেল আধুনিক গণিতকাজে লাগিয়ে দেখিয়েছেন, এর সমষ্টি হয় ০.৫। এটাই সবচেয়ে প্রচলিত মত। তাদেরপ্রক্রিয়াটিও পানির মতই সহজ। তাই, আজ আর সেদিকে পা বাড়ালাম না। তবে, এই প্রক্রিয়ায় অভিসারী ধারার শর্ত ভঙ্গ করা হয় না।ধারাটিকে অসীম গুণোত্তর ধারা ধরে হিসেব করলেও ০.৫ ই আসে। তোমরা সেটা আমার চেয়ে ভালোই পারো। এক বার করে ফেলো, তাহলে। ইতালিয়ান গণিতবিদ গুইদো গ্রান্দি এই ধারাটির প্রথম সরল বিবরণ দেন বলে ধারাটিকে বলা হয় গ্রান্দির ধারা। "]
]
